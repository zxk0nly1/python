夜飞鹊·河桥送人处
河桥送人处，凉夜何其。
斜月远堕余辉。
铜盘烛泪已流尽，霏霏凉露沾衣。
相将散离会，探风前津鼓，树杪参旗。
华骢会意，纵扬鞭、亦自行迟。
 迢递路回清野，人语渐无闻，空带愁归。
何意重红满地，遗钿不见，斜迳都迷。
兔葵燕麦，向残阳、欲与人齐。
但徘徊班草，欷歔酹酒，极望天西。
(红满地 一作：经前地 斜迳 一作：斜径)
